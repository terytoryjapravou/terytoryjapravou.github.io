---
title: "Абмежаванне правоў чалавека: калі і чаму гэта дапускаецца?"
tags: [theory]
image: "./2025-12-19-restriction_of_HR.png"
---
# Абмежаванне правоў чалавека: калі і чаму гэта дапускаецца?

**Правы чалавека** — гэта фундаментальная аснова справядлівага грамадства. Аднак існуюць выпадкі, калі пэўныя абмежаванні правоў неабходныя для абароны больш шырокіх інтарэсаў.

Сёння мы раскажам, **калі і чаму правы чалавека могуць быць абмежаваныя**, якія прынцыпы павінны выконвацца пры любых абмежаваннях, якія правы абаронены ад любых замахаў і якія складаныя пытанні выклікаюць дыскусіі ў сучасным грамадстве.

## Што кажа Усеагульная дэкларацыя правоў чалавека?

Згодна з **артыкулам 29 Усеагульнай дэкларацыі правоў чалавека**, правы і свабоды кожнага чалавека могуць быць абмежаваны толькі законам і выключна для:

* забеспячэння прызнання і павагі правоў іншых людзей;

* задавальнення справядлівых патрабаванняў маралі, грамадскага парадку і агульнага дабрабыту ў дэмакратычным грамадстве.

## Асноўныя прынцыпы абмежавання правоў

Любое абмежаванне правоў чалавека павінна адпавядаць шэрагу базавых прынцыпаў.

1. **Прапарцыянальнасць**
Умяшанне ў правы павінна быць суразмерна пагрозе, якую імкнуцца прадухіліць.

2. **Мінімальная неабходная мера**
Абмежаванне не павінна перавышаць неабходны ўзровень для дасягнення мэты.

3. **Юрыдычная падстава** 
Любыя абмежаванні павінны быць выразна прапісаны ў законе.

## Правы, якія не могуць быць абмежаваны

Існуе два **абсалютных права (свабоды)**, якія не падлягаюць абмежаванням ні пры якіх абставінах:
* свабода ад катаванняў;
* свабода ад рабства.

Усе астатнія правы могуць быць абмежаваны пры пэўных умовах. Напрыклад, права на свабоду перамяшчэння можа быць абмежавана для забеспячэння грамадскай бяспекі, а свабода выказвання меркаванняў — для абароны рэпутацыі іншых людзей.

## Складаныя і дыскусійныя пытанні

Некаторыя пытанні па абмежаванні правоў сёння выклікаюць ажыўленыя дыскусіі, і іх складанасць патрабуе арыентавацца на прэцэдэнты міжнародных органаў, напрыклад, **Еўрапейскага суда па правах чалавека**.

**Прыклады складаных выпадкаў:**
* забарона на нашэнне хіджабаў ці нікабаў у грамадскіх месцах у шэрагу еўрапейскіх краін;
* абмежаванні на публікацыю кніг;
* увядзенне цэнзуры на мастацтва.

Гісторыя паказвае, што пад выглядам абароны грамадскіх каштоўнасцей дзяржавы часта злоўжываюць абмежаваннямі:
* забараняюць мірныя сходы;
* абмяжоўваюць свабоду слова;
* ужываюць незаконнае сачэнне ці неабгрунтаваныя затрыманні.

Але мы заўсёды павінны памятаць, што **правы чалавека не павінны станавіцца ахвярамі палітычных маніпуляцый**. Наша задача — абараняць правы, засцерагаючы іх ад неабгрунтаваных замахаў.