---
title: "Разбор права: свабода мірных сходаў"
tags: [analysis]
image: "./2026-02-02-svaboda_mirnych_schodau.png"
---
Мы працягваем рубрыку «Разбор права», у якой разбіраемся, што стаіць за кожным правам і свабодай чалавека, і што адбываецца, калі гэтыя правы парушаюцца. Сёння гаворка ідзе пра адно з тых правоў, якое часта становіцца адной з першых мішэняў з боку дзяржавы, — **свабоду мірных сходаў**.

Гэта права пра магчымасць не маўчаць, калі нешта ідзе не так. Пра сітуацыю, калі чалавек выходзіць не таму, што хоча «парушыць правілы», а таму, што хоча быць пачут_ай. Ён або яна трымае ў руках плакат, шукае падтрымкі побач, гаворыць пра боль або надзею і спадзяецца, што за гэта не будуць караць.

У здаровым грамадстве такія дзеянні ўспрымаюцца як праява грамадзянскай адказнасці. Бо гаворка ідзе не пра «натоўп» і не пра «хаос», а пра голас, які мае права на існаванне.

## Што такое свабода мірных сходаў

Свабода мірных сходаў замацавана ў ключавых міжнародных дакументах па правах чалавека. Яна азначае права кожнага чалавека збірацца разам з іншымі мірна, без зброі, каб выказаць сваю пазіцыю, патрабаванні, пратэст або салідарнасць.

Прасцей кажучы: калі чалавек выходзіць у публічную прастору, каб мірна выказаць сваю думку, — гэта не злачынства. Для гэтага не павінна патрабавацца «дазвол» як форма кантролю. Дзяржава, наадварот, абавязаная абараняць гэтае права, а не перашкаджаць яго рэалізацыі.

Свабода мірных сходаў — гэта не прывілей і не ўзнагарода за лаяльнасць. Гэта базавая гарантыя, якая належыць кожнаму чалавеку.

## Дзе замацавана гэтае права

Права на свабоду мірных сходаў замацавана:

* ва Усеагульнай дэкларацыі правоў чалавека (артыкул 20),
* у Міжнародным пакце аб грамадзянскіх і палітычных правах (артыкул 21),
* у канстытуцыях многіх краін (у Беларусі — артыкул 35),
* у рэгіянальных дакументах, у тым ліку ў Еўрапейскай канвенцыі па правах чалавека (артыкул 11).

Гэтыя нормы адназначна сцвярджаюць: мірны сход — гэта легітымная форма ўдзелу ў грамадскім жыцці.

## Чаму гэта права такое важнае

Свабода мірных сходаў — гэта інструмент грамадскага кантролю. Калі людзі могуць аб’ядноўвацца і адкрыта выказваць свой голас, гэта знак таго, што грамадства жыве і мае ўплыў. Калі ж за гэта караюць, значыць, улада спрабуе схаваць праблемы або пазбегнуць адказнасці.

Мірныя сходы не з’яўляюцца пагрозай для дэмакратыі. Наадварот, яны — яе неад’емная частка. Гэта спосаб сказаць: «Мы тут. Нам не ўсё роўна. Мы хочам удзельнічаць».

## Што лічыцца мірным сходам, а што — не

Мірным сходам лічыцца збор людзей без зброі, без заклікаў да гвалту, з мэтай выказаць меркаванне, патрабаванне або салідарнасць.

Не мірным сход можа лічыцца ў выпадках, калі:
* удзельнікі выкарыстоўваюць гвалт,
* існуе рэальная пагроза жыццю або бяспецы іншых людзей,
* мэтай сходу з’яўляецца распальванне варожасці.

Важна разумець: сам факт крытыкі ўлады, нязгоды або пратэсту **не робіць сход немірным**.

## Ці магчымыя абмежаванні

Абмежаванні могуць існаваць, але толькі ў выключных выпадках. Яны павінны быць:
* выразна прапісаныя ў законе,
* неабходныя ў дэмакратычным грамадстве,
* накіраваныя на абарону грамадскай бяспекі, здароўя або правоў іншых людзей.

Што не можа лічыцца дапушчальным абмежаваннем:
* забарона сходаў «бо гэта крытыка ўлады»,
* патрабаванне атрымліваць дазвол замест простага інфармавання,
* ціск на арганізатар_ак,
* масавыя затрыманні толькі за ўдзел у мірным сходзе.

Свабода мірных сходаў — гэта не пра дазвол. Гэта пра годнасць. Калі людзі выходзяць, каб быць пачутымі, яны ўжо здзяйсняюць акт грамадзянскай адказнасці. Яны змагаюцца не за прывілеі, а за тое, што ім і так належыць — за свае правы.

І менавіта таму гэтае права так часта спрабуюць абмежаваць. Бо там, дзе ёсць голас, ёсць і магчымасць змяняць рэальнасць.